# Echte Oekraïense borsjtsj
![](https://www.koken.be/images/upload/d3d4ea47e23e48165dd50513ab51d797/1.jpg)

_Natuurlijk wordt borsjtsj in zo goed als alle slavische landen gemaakt, in vele variaties, van koud tot heet, toch komt het oorspronkelijk uit Oekraïne. Dit is het recept zoals mijn oma en moeder het maakte, een dikke, dieprode bietensoep, geserveerd met zure room. Geen lichte voorafje, maar een zeer vullende, volwaardige maaltijd vaak geserveerd met zachte en geurige knoflook breekbrood, pampoeshky. Het gerecht is niet zozeer ingewikkeld als tijdrovend, trek er zeker 1,5 tot 2 uur voor uit. Maar het is ook zeker de moeite waard, borsjtsj is de volgende dag nog lekkerder. Het is echter niet geschikt om in te vriezen._

## Ingrediënten
voor 6 personen

* 500 g platte rib of halve kip
* 3 liter water
* 4 verse bieten
* 3-4 aardappels
* 300 g witte kool of spitskool
* 1 ui
* 1 wortel
* 1 eetlepel zonnebloemolie 
* 2-3 laurierblaadjes
* 1 eetlepel tomatenpuree
* 2 eetlepels suiker
* 1 eetlepel kruidenazijn of tafelazijn 
verse kruiden, peterselie, bladselderij of lavas, dille
zout en peper
zure room om mee te serveren 

## Bereidingswijze

Allereerst de bieten goed met een borsteltje schrobben, niet schillen! Samen met het vlees en water in een soeppan doen en aan de kook brengen. Zout toevoegen (een volle eetlepel) en de laurier. Op een zacht vuur laten koken. Jonge bieten hebben ongeveer 30 minuten nodig.

In de tussentijd aardappels schillen en in kleine blokjes snijden. De kool in fijne korte reepjes snijden. Als de bieten gaar zijn, ze uit de pan halen, even laten afkoelen. Daarna schillen en of grof raspen, of snijden in hele dunne reepjes. Gebruik hierbij een paar schone huishoudhandschoenen, ze beschermen de handen tegen verkleuring en de (vast nog steeds) hete bietjes. 

Als het vlees gaar is, het ook uit de pan halen, los maken van botten en eventueel vel en in kleine blokjes snijden. Terug in de pan doen samen met de kool en aardappels. Aan de kook brengen en ongeveer 10 minuten zacht laten pruttelen.

De wortel en ui schillen, de ui snipperen en de wortel grof raspen. Op een zachte vuur sauteren in de olie, daarna de voorbereiden bieten toevoegen, suiker, azijn en de tomatenpuree. Heel kort alles samenstoven. Daarna het geheel aan de soep toevoegen en aan de kook brengen. Zodra de soep kookt, verse kruiden toevoegen en het vuur uitzetten. Op smaak brengen met eventueel extra zout en peper. 

Laat de soep nog een half uur staan voor het serveren. Opdienen met zure room en pampoeshky

### [Recept](https://www.koken.be/recept/echte_oekraeiense_borsjtsj)



